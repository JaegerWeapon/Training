<!DOCTYPE html>
<html>
	<head>
		<link rel="stylesheet" href="../sitestyle.css">
	</head>
	<body>
		<p>
			Волею долі ви стали свідком злочину проти корони: ви побачили, як купка вкрай підозрілих людей розвантажує віз із королівським гербом. Ані візник, ані гвардійці у блискучих кірасах, що були поруч, не звертали на це жодної уваги. Ви обережно прослідкували за ними до  непримітної ущелини, де вони закопали скрині, після чого розійшлися, а віз рушив далі.
		</p>
		<p>
			Ви запам’ятали шлях до схованки і трохи згодом повернулися туди та розкопали одну зі скринь. Вона виявилася повною злотих королівського карбування. Ви не мали сумнівів: це чиясь змова. У вас були думки залишити все, як є або й навіть взяти частину грошей. Але щось прокинулося у вашій свідомості та спонукало вас до інших дій.
		</p>
		<p>
			Нестримна лють охопила вас: який безчесний виродок посмів красти у королеви та всіх її підданих у такий час?! Ви взяли зі скрині один злотий на доказ того, що знаєте про місцезнаходження викраденого, і попрямували в бік, куди поїхав віз, — у столицю. Після довгих блукань вулицями, ледь не ставши жертвою кишенькових злодіїв, ви нарешті змогли потрапити до бургомістра.
		</p>
		<p>
			Ви виклали на стіл королівський карбованець і розповіли про побачене під його неупередженим поглядом. Ви не переставали гадати, що робити, якщо бургомістр раптом виявиться замішаним у цьому теж. Але, на ваше щастя, він не був.
		</p>
		<p>
			Подальші події закружляли, як вир. Навколо вас постійно була сила-силенна гвардійців та вартових. Ви показали місце схованки, безліч разів переповіли, що бачили, і, здавалося, нескінченно відповідали на одні й ті самі питання стосовно злочину. В якийсь момент вас навіть на один день кинули за грати. Саме там ви почули погрозу, що якщо ви не зречетеся своїх слів, то вас вб’ють. Вам було страшно, але ви вирішили, що ні за яку ціну не продасте справедливість.
		</p>
		<p>
			Врешті-решт відбувся суд. Багато людей у різноманітному ошатному вбранні, усі постійно про щось розмовляють та за щось сперечаються. Але вам теж надавали слово й ви цим користалися. Дехто намагався спантеличити вас недоречними питаннями та хитромудрими мовними обертами, але ви не піддавалися. Ви розповіли усе, як було. Усе, як запам’ятали. Коли вас виводили із зали засідання, ви спіймали на собі декілька дуже злих поглядів.
		</p>
		<p>
			Та ваші найприкріші думки все ж таки справдилися. Щойно ви зосталися наодинці, як відчули удар чимось важким по голові. Прокинулись ви у незнайомій вам церкві. Тіло страшенно боліло. Біля вас молилася черниця і її голос відлунювався в церковному склепінні. Вам розказали, що вас знайшли з майже розтрощеною навпіл головою, і лише свята магія самого патріарха Амаранда зберегла вам життя. Вам знадобилися довгі місяці, щоб відновитися.
		</p>
		<p>
			Декілька разів до вас заходив козак на ім’я Верен. Вам розповіли, що саме він врятував вас, донісши до церкви. У відповідь на ваші подяки він лише махав рукою.  “Той, хто наважився відстоювати правду всупереч усім загрозам, заслуговує на більшу повагу, ніж я”, — з посмішкою говорив він. Коли настав час полишати церкву, ви з ним обмінялися рукостисканням та висловили бажання зустрітися ще. Щось вам підказувало, що так воно й буде.
		</p>
		<p>
			Ви багато обмірковували свій вчинок. Кожен раз, як намагалися із великими труднощами попри головний біль щось вивчити або запам’ятати, ви починали думати, що все це було марно. Того, хто це зробив, напевне, упіймали б і так. Але всі ваші гнітючі думки зникли як роса на сонці, коли вам доставили конверт. Конверт із королівською печаткою.
		</p>
		<p>
			Батьки назвали вас ім’ям “Юстин”, що означає “справедливий”. І це ваша історія.
		</p>
	</body>
</html>				