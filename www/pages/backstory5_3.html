<!DOCTYPE html>
<html>
	<head>
		<link rel="stylesheet" href="../sitestyle.css">
	</head>
	<body>
		<p>
			Не всі були раді новому монарху. Серед шляхти поповзли чутки, що королева насправді самозванка і що сестри у колишнього короля ніколи не було. Чим більше нових рішень ухвалювала Аврелія, тим більше росла кількість цих чуток. Кожного разу, як ви чули це від когось, ви палко намагалися захистити право королеви на престол, але розуміли, що цього недостатньо.
		</p>
		<p>
			Десь всередині ви відчували, що ці чутки неправдиві. Тому аби спростувати їх, ви вирушили до столичної бібліотеки. Благаннями, лестощами та дзвінкою монетою ви домоглися, щоб вам дозволили переглянути найдавніші архіви. І коли побачили на власні очі відсутність важливих документів про королівське родове древо, то зрозуміли, що хтось може навмисно їх знищувати. Хтось невідомий грає в ту ж гру, що й ви, але на іншому боці барикад. Тому вам потрібно поспішати.
		</p>
		<p>
			Можливо, прямих доказів про королівську кров Аврелії-Аріанти вже не існує. Ну і нехай. Ви все ще можете знайти потрібні папери в архівах шляхетних родин. Довгий час ви відшуковували імена тих сімей, які мали зв’язки з королівською гілкою. Ще більше часу знадобилося для написання купи листів та обережного з’ясовування, чи може хтось із них вам допомогти.
		</p>
		<p>
			Деякі шляхтичі не спромоглися навіть на відповідь вам, деякі відповідали беззмістовно. Одного разу вам прийшов лист із погрозами та вимогами зупинити вашу справу, але ви були непохитні. Врешті-решт, після купи прочитаних сторінок та виведених на папері слів, вам вдалося скласти всю мозаїку разом. Ви зібрали усі документи та відповіді шляхтичів та направили їх до королівського двору.
		</p>
		<p>
			Ви щиро молилися, щоб ваше послання не перехопили вороги корони. Проте у вас виникла інша проблема: ви помітили, що ваш зір погіршився. Ви більше не могли упізнати обличчя людей на відстані, а після того,  як не змогли зловити яблуко, яке вам кинув знайомий купець, ви зрозуміли, що і ваші рефлекси стали значно гіршими.
		</p>
		<p>
			Ви багато обмірковували свій вчинок. Щоразу із сумом дивлячись на зелене дерево та усвідомлюючи, що більше не можете розгледіти окремі листочки, ви починали думати, що все це було марно. Аврелію-Аріанту вже коронували, і як би сильно шляхта не злословила, та піти проти священної волі церкви вони б не змогли. Але всі ваші гнітючі думки зникли як роса на сонці, коли до вашого дому прийшов козак на ім’я Верен. Він із посмішкою потиснув вам руку та вручив конверт. Конверт із королівською печаткою.
		</p>
		<p>
			Батьки назвали вас ім’ям “Юстин”, що означає “справедливий”. І це ваша історія.
		</p>
	</body>
</html>				