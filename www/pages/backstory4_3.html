<!DOCTYPE html>
<html>
	<head>
		<link rel="stylesheet" href="../sitestyle.css">
	</head>
	<body>
		<p>
			Ви згадали слова одного з священнослужителів. Той, хто стоїть з Великим Богом, ніколи не знатиме поразки в душі. І в це було легко повірити: священники були здатні на дива, не підвладні звичайним людям. Але знання, як їх робити, не здобуваються так просто. Треба бути гідним їх. Тому ви вирішили стати гідним.
		</p>
		<p>
			Церква у столиці опікується біднотою, а тому завжди потребує роботящі руки. Ви прийшли до них і розказали, що шукаєте дорогу до Великого Бога. Вас прийняли.
		</p>
		<p>
			Кожного ранку ви вставали задля молитви та допомоги ближньому. Вам доводилося займатися найрізноманітнішими справами, від прибирання до догляду за важкохворими. І ви робили, тому що смиренність — це ключ до розуміння Всесвіту. Принаймні вам там казали. За цей час ви дізналися багато чого про лікування хвороб та дрібних духів. Ви чітко запам’ятовували усі ритуали, які бачили, чи то було створення оберегу від нечистої сили, чи то молитва за здоров’я.
		</p>
		<p>
			Одного разу ви побачили, як священник, якого звали падре Лазар, зцілив жінку, яка довгий час страждала на головний біль. Ви кілька днів поспіль змінювали пов’язки на її лобі, а він всього лиш приклав долоню та самою молитвою за декілька секунд прибрав його. Біле світло огорнуло його руку, а потім і голову нещасної — і біль вщух. Після цього жінка довго дякувала священникові, а ви довго думали. 
		</p>
		<p>
			Падре відмовив вам у наставництві. Він сказав, що ви надто нетерплячий, надто погордливий для того, щоб довірити вам знання про дива. Ви продовжували обережно розпитувати його й надалі, втім раз у раз отримували негативну відповідь. 
		</p>
		<p>
			Одного разу ви з падре йшли по ліки. Раптом із натовпу до вас підскочив чоловік та зірвав з шиї Лазара срібний кулон. Ви помчали були за ним, але падре вас зупинив, сказавши, що це того не варте та що він уже змирився із втратою. Ви рішуче глянули йому в очі та відповіли, що не можете так. Щодуху ви побігли за крадієм. Він петляв провулками та кварталами, та ви дуже добре знали ці бідні райони міста, адже багато разів приходили сюди лікувати людей. Зрештою злодій видихнувся раніше від вас. Ви повалили його та відібрали кулон. 
		</p>
		<p>
			Коли ви повернули кулон падре, він виглядав задумливо. Через якийсь час він підійшов до вас і сказав, що буде вас вчити. Деякі люди створені для захисту добра, мовив він, а деякі — для покарання зла. Ви сумлінно вивчали все, що він вам розповідав. Знайомі до того молитви набули нового сенсу, а ритуали стали складнішими. Тепер ваші руки могли творити сліпуче сяйво, уста — читати молитви, що бентежать розум, а очі — зазирати глибоко в душу та відшуковувати там істину. Ви були готові. 
		</p>
	</body>
</html>				