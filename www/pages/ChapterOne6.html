<!DOCTYPE html>
<html>
	<head>
		<link rel="stylesheet" href="../sitestyle.css">
	</head>
	<body>
		<p>
			Кам’яною вулицею міста неспішно проїхала низка вершників, усі, як один, одягнені в шкіряні плащі та камзоли з дубленої шкіри. Від спекотного полуденного сонця їх захищали крислаті капелюхи, прикрашені у декого пташиним пером. Привертав увагу не тільки їхній зовнішній вигляд, а й брязкіт зброї, якою володів майже кожен. І вели цю низку за собою ви.
		</p>
		<p>
			У вас на поясі висить тубус із королівською грамотою, яка засвідчує, що ви є головнокомандувачем мисливців. Але не мисливців на відьом, як спочатку пропонувала королева. Ви — мисливці на магію. Вам байдуже, хто стоїть за закляттям: стара знахарка чи чаклун-ренегат, тямуща людина чи нерозумний монстр. Ваше завдання — регулювати використання магії всіма, хто нею володіє.
		</p>
		<p>
			Ви їдете вулицями та насолоджуєтеся увагою, що звернена на вас. Хтось дивиться з повагою, хтось зі страхом. Вас мало. Поки що. Але ваш приїзд у столицю покликаний це виправити. Королева чітко дала зрозуміти: ваші мисливці повинні вступити в гру та бути силою, з якою потрібно рахуватися.
		</p>
		<p>
			Ви доїхали до центральної площі, поблизу якої знаходиться ваш майбутній штаб. Вона відрізняється від решти міста своєю монументальною архітектурою, колосальними будівлями, створеними магією. Колись ви чули, що завдяки порталам можна будувати споруди з непід'ємних каменів, швидко обтесувати їх закляттями, тоді як за інших умов це б зайняло місяці. Увесь центр міста слугує нагадуванням, що попри різне ставлення до магії, вона, безсумнівно, є корисним інструментом.
		</p>
		<p>
			Ви почали шукати будівлю вашого майбутнього штабу, коли вашу увагу привернув гамірній натовп. На помості стояв священник, який збирався повісити жінку, і натовп з нетерпінням очікував на видовище. Священнослужитель вічного хреста із запалом розповідав людям, що жінка із петлею на шиї, яка стоїть за ним, є ніким іншим, як зловісною відьмою. Відьмою, яка насилає кривду на всіх, до кого може дотягнутися, лише для того, щоб догодити темним силам, з якими уклала угоду.
		</p>
		<p>
			Ви підізвали до себе широкоплечего мисливця та наказали йому приготуватися. Той кивнув головою, дістав арбалета та почав його заряджати. Священник же тим часом не вгавав.
		</p>
		<p>
			— Наш Господь Бог подарував нам життя не для того, щоб ми відверталися від нього! Не для того, щоб ставати відьмою та носити в собі мерзенне знання, як кривдити людей!
		</p>
		<p>
			— Я всього лише травниця! — ридма ридала жінка.
		</p>
		<p>
			— Мовчи, нечиста! Бо накажу вирвати язика перед тим, як...
		</p>
		<p>
			“Досить!” - вигукнули ви та підняли долоню догори. Усі погляди обернулися до вас та ваших людей. Ви спитали священника, за яким правом він судить цю жінку. Він щиро здивувався, проте спромігся не втратити самовладання.
		</p>
		<p>
			— Владою, яку мені надав Господь Бог та затвердив патріарх Ульріх Амаранд! Від імені церкви, я наказую стратити відьму!
		</p>
		<p>
			Кат із мішковиною на голові потягнувся за важелем і ви крикнули: “Верене, зараз!” Підлога під жінкою провалилася, та не встигла вона повиснути на мотузці, як влучний арбалетний болт надрізав канат. Жінка впала на землю і вартові, що стояли поруч, схопили її.
		</p>
		<p>
			Ви швидко спішилися та зійшли на поміст. Із тубуса на поясі ви дістали лист із королівською та церковною печатками та тицьнули його священнику під носа. Звертаючись до нього та до натовпу, ви проголосили, що віднині церква не має права виносити та виконувати вироки стосовно чаклунства. Тепер цим займаєтесь ви, мисливці на магію.
		</p>
		<p>
			Священник спробував втекти. Жестом руки ви наказали своїм людям схопити його, що й було виконано у лічені секунди. Дехто з вартових спробував втрутитися, але лист із двома наймогутнішими печатками переконав їх у ваших правах. Тоді ви підійшли до жінки, яку все ще тримали вартові, та наказали передати засуджену вашим людям.
		</p>
		<p>
			— Благаю, ви ж не вірите, що я справді відьма? — зі сльозами та надією в голосі спитала вона.
		</p>
		<p>
			Ви відповіли, що вірите в те, що кожен має право на справедливий суд. Ви знаєте, як відрізнити дійсно небезпечну магію від нешкідливої, тож перевірка не займе багато часу.
		</p>
		<p>
			— Не турбуйтеся, пані, — усміхаючись промовив Верен. — Ми доставимо вас додому, хутко дещо перевіримо і все буде добре. Так, командире?
		</p>
		<p>
			Ви кивнули головою та проінструктували щодо подальших дій. З рештою мисливців ви вийшли з натовпу та нарешті дісталися до штабу. Ця монументальна будівля, як вам розповіли, раніше належала вартовим, але оскільки тепер вони мали купу казарм по всьому місту, то її віддали вам — триповерхову будівлю з чималим подвір’ям та оглядовою вежею. Ви швидко знайшли у підвалі камери для в’язнів та помістили туди галасливого священника.
		</p>
		<p>
			Верен повернувся та розповів про те, що вдалося з’ясувати. Звинувачена жінка не мала вдома нічого, окрім трав та невеличкого закляття на котлі для варіння — тобто нічого небезпечного. А на поміст її вивели тому, що заарештований священник тривалий час нахабно до неї залицявся, а після чергової відмови вирішив помститися.
		</p>
		<p>
			Верен спитав, що ви будете з ним робити. Ви замислилися. Треба усвідомлювати, що тепер, коли ви привернули до себе увагу, кожне рішення буде мати не тільки прямі наслідки, а й створювати прецедент, впливати на суспільство, в якому гостро стоїть питання магії. Священник, судячи з усього, дуже консервативно ставиться до будь-яких чар. Якщо його відпустити, він і надалі проповідуватиме про шкоду магії. Але можно деякий час помаринувати його під арештом та спробувати переконати не так затято говорити про магію. Проблема в тому, що хоч формально ви маєте на це право, та навряд чи священник вам це подарує та мовчатиме про вас. Ані церкві, ані шляхті таке ставлення до особи із саном не сподобається. То що робити?
		</p>
	</body>
</html>				