<!DOCTYPE html>
<html>
	<head>
		<link rel="stylesheet" href="../sitestyle.css">
	</head>
	<body>
		<p>
			Це була церемонія сходження на престол. Священна традиція, яку проводять, коли новий рід монархів перед усіма підданими оголошує своє право на владу. День, коли Аврелія-Аріанта та її маленька донька Лютеція-Аріанта мали стати на свою законну посаду. Багато людей тоді у загальному піднесенні відчували натхнення та єдність. Але не всі.
		</p>
		<p>
			В останню мить, коли церемонія майже завершилася, до сцени під‘їхав козак, один із отаманів; за його конем у кайданках слідувала сукуб. Він гучно проголосив, що знайшов цю демоницю у підвалах королівського палацу. Ба більше того — під час допиту вона сказала, що це саме Аврелія тримала її там, аби вивчити мистецтво спокуси.
		</p>
		<p>
			Уся церемонія перетворилася на хаос. Звинувачення у зв’язках із демонами, тим паче такої особи й у такий час, збентежило всіх. Частина натовпу підтримала звинувачення, частина намагалася спростувати; гвардійці формували живі кордони, аби втримати людей на місцях, а священнослужителі усі, як один, молилися та хрестилися. З’ясувати хоч щось у такому безладі було неможливо. Ви ж тим часо вирішили діяти.
		</p>
		<p>
			Завдяки своєму високому зросту ви побачили, де кордон із гвардійців перервався. Ви кинулися туди крізь натовп та видерлися на поміст. Очі всіх присутніх обернулися до вас. На секунду запала тиша і ви скористалися цим сповна. Три слова. “Це був я”. Ці три слова перевернули геть усе та надовго закарбувалися у вашій пам’яті. Ваша несподівана поява спричинила надто багато питань, на які усі намагалися знайти відповідь.
		</p>
		<p>
			До вас підійшов сам патріарх Ульріх і почав ставити питання. Ви схилилися перед ним на коліно та стали відповідати. Відповідали нечесно, та наразі це було неважливо, бо знали, що і навіщо робите. Ви сказали, що ви — вірний підданий Аврелії, і так сильно прагнули її сходження на трон, що не гидували зв’язками із демонами, але тримали це все в таємниці, щоб не зашкодити королеві. Чи повірили вам — не було важливо. Важливо було те, що, як ви і прагнули, народний гнів спрямувався від королеви до вас.
		</p>
		<p>
			Зв’язок з демонами — це гріх. Але не злочин. Ви потрапили у розпорядження церкви, де вас довго допитували і, нарешті, відправили до монастиря, замолювати гріхи. Там ви багато і старанно виконували найскладніші роботи, спокутуючи не свій гріх. Через пів року настоятель вирішив, що ви заслужили прощення в очах Великого Бога, і вас звідти випустили.
		</p>
		<p>
			Як би там не було, та прощення в очах простих смертних вас не чекало. Ваше ім’я надовго стало синонімом до гріха та демопоклонництва. Де б ви не були, на вас дивились крадькома та перешіптувалися. Вам в усьому відмовляли, а часом не хотіли навіть розмовляти.
		</p>
		<p>
			Лише одна людина мала іншу думку з цього приводу. Козак на ім’я Верен. “Я знаю, що ти збрехав заради захисту королівської родини”, — сказав він. — “Не турбуйся, я не розповім. Ти вчинив правильно, тож якщо тобі колись знадобиться допомога — звертайся. Друг корони — мій друг.”
		</p>
		<p>
			Ви багато обмірковували свій вчинок. Вкотре зустрівши злий погляд у ваш бік, ви починали думати, що все це було марно. Звинувачення були вкрай безглузді, королівська влада їх легко спростувала б. Але всі ваші гнітючі думки зникли як роса на сонці, коли вам доставили конверт. Конверт із королівською печаткою.
		</p>
		<p>
			Батьки назвали вас ім’ям “Юстин”, що означає “справедливий”. І це ваша історія.
		</p>
	</body>
</html>				