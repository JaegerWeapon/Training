<!DOCTYPE html>
<html>
	<head>
		<link rel="stylesheet" href="../sitestyle.css">
	</head>
	<body>
		<p>
			Це була церемонія сходження на престол. Священна традиція, яку проводять, коли новий рід монархів перед усіма підданими оголошує своє право на владу. День, коли Аврелія-Аріанта та її маленька донька Лютеція-Аріанта мали стати на свою законну посаду. Багато людей тоді у загальному піднесенні відчували натхнення та єдність. Але не всі.
		</p>
		<p>
			На церемонії була присутня вся верхівка церкви та козацтва. Все йшло своїм ходом, коли в якусь мить ви побачили, як дехто з козацької старшини почав заряджати пістоль. Вам здалося, що це помітили тільки ви. Серце стало в грудях. Ви були надто далеко, щоб перешкодити пострілу, але все одно спробували наблизитись крізь тріумфуючий натовп.
		</p>
		<p>
			Зрештою інші теж це помітили. Королівські вартові обступили Аврелію. Козаки, що стояли поблизу зрадника, намагалися вибити в того зброю, але безуспішно. Вам вистачило однієї миті, щоб зрозуміти, що зараз станеться і що ви мусите робити — ви стрибнули на поміст та закрили своєю спиною розгубленого священика, що тримав на руках маленьку Лютецію.
		</p>
		<p>
			Грім пострілу. Спочатку ви нічого не відчули. Останнє, що збереглося в пам’яті — це натовп, вартові та один з козаків, що дивиться вам у вічі. Ви знепритомніли навіть раніше, ніж встигли впасти.
		</p>
		<p>
			Прокинулись ви у незнайомій вам церкві. Тіло страшенно боліло. Біля вас молилася черниця і її голос відлунювався в церковному склепінні. Вам розказали, що вас уразили кулею, на якій було накладене дуже сильне прокляття. Як наслідок ваше відновлення зайняло довгі місяці, та й після того ви відчували, що сила в ваших руках вже не та, що раніше.
		</p>
		<p>
			Декілька разів до вас заходив козак на ім’я Верен. Вам розповіли, що саме він врятував вас, донісши до церкви. У відповідь на ваші подяки він лише махав рукою. “Той, хто наважився захистити королівську сім’ю своїм тілом, заслуговує більше поваги, ніж я”, — з посмішкою говорив він. Коли настав час полишати церкву, ви з ним обмінялися рукостисканням та висловили бажання зустрітися ще. Щось вам підказувало, що так воно й буде.
		</p>
		<p>
			Ви багато обмірковували свій вчинок. Вкотре з великими труднощами піднявши колун для дров, ви починали думати, що все це було марно. Королеву й так захищали, а в принцесу і так би не влучили. Але всі ваші гнітючі думки зникли як роса на сонці, коли вам доставили конверт. Конверт із королівською печаткою.
		</p>
		<p>
			Батьки назвали вас ім’ям “Юстин”, що означає “справедливий”. І це ваша історія.
		</p>
	</body>
</html>				