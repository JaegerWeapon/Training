<!DOCTYPE html>
<html>
	<head>
		<link rel="stylesheet" href="../sitestyle.css">
	</head>
	<body>
		<p>
			Багато речей трапилося в королівстві, поки ви займалися своїми справами. Ви жили далеко від столиці, тому до вас доходили тільки чутки та відголоски бурхливого політичного життя. Але були речі, які торкнулися й вас теж. Низкою безглуздих законів король прогнівив реєстрове козацтво і вони від нього відвернулися. Настали скрутні часи, які багато хто називав часом розгулу бандитів. Виходити з дому та за межі села стало небезпечно.
		</p>
		<p>
			Замість провадження зважених дій король звинуватив у цьому злі чари та відьом. Словосполучення «розгул бандитів» зникло з розмов, тому що на зміну йому прийшло визначення «гоніння на відьом». Кожний третій тепер уявляв себе мисливцем на чаклунів, наслідком цього всеосяжного божевілля стали погроми у містах та селищах. Люди почали звинувачувати не тільки відьом та знахарок, а й просто усіх жінок, які опинилися не в тому місці не в той час. Несолодко прийшлося й чоловікам, які володіли чарами. Кожен, хто мав на плечах голову та хоч крихітку знань про чари, намагався це усіма силами приховати, щоб уникнути сумної долі.
		</p>
		<p>
			Як казала ваша мати, Великий Бог милостивий, тому гоніння не продовжилися довго. Свій хід зробила сестра короля, яку той весь час намагався сховати від очей громади. Аврелія-Аріанта, здобувши підтримку козацтва та церкви, відправила свого брата у вигнання. Першим же наказом вона заборонила діяльність усіх мисливців на відьом. Козацькі дружини швидко схопили та знешкодили усіх, хто намагався вершити самосуд. Порядок був відновлений.
		</p>
		<p>
			Багато хто якщо не полюбив, то принаймні почав поважати нового монарха. За досить короткий час вона відмінила багато застарілих законів та дозволила обирати міських бургомістрів на кшталт того, як це було в реєстрового козацтва. Це дещо позбавило її підтримки шляхти, але були важливіші справи: рубом все ще стояло питання чар. Хоча гоніння припинилися, та багато хто все ще не довіряв магії та тим, хто нею володіє. Без вчасно ухвалених рішень гоніння могли дуже просто спалахнути ще раз.
		</p>
		<p>
			Ви гостро відчули, що хочете стати одним із тих, хто знайде ці рішення. Бути тим, хто створить зміни. Ви побачили в королеві Аврелії справжнього правителя. В день, коли її прилюдно коронував патріарх Ульріх Амаранд, ви дали собі клятву, що ніколи не зрадите ані її, ані свого королівства. Саме тому ви…
		</p>
	</body>
</html>				