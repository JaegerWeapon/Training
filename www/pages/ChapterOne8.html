<!DOCTYPE html>
<html>
	<head>
		<link rel="stylesheet" href="../sitestyle.css">
	</head>
	<body>
		<p>
			Ви сидите у свому кабінеті та пролистуєте журнал викликів. У цьому місяці ви представили на розгляд шляхти першу хартію чаклунських вольностей. У ній зазначалося, які типи магії дозволені як безпечні, а які заборонені для використання — принаймні для простих людей.
		</p>
		<p>
			Вочевидь, що під заборону потрапили майже всі бойові атакуючі закляття, а також закляття, які маніпулюють свідомістю. Більшість із того, що використовується народними цілителями, кобзарями та характерниками, було зазначено як безпечне. І хоча хартія охоплює далеко не все, та її ухвалення все одно викликає у вас гордість та відчуття невеликої перемоги. Перемоги закону над хаосом.
		</p>
		<p>
			Ви перечитали звіт про пожежу, що її спричинила невправна господиня закляттям “іскри”, поки намагалася розвести вогонь. Пожежу швидко загасили, тож лиха не сталося, але ви все одно гадаєте, що жінці варто було б  заборонити користуватися магією у якості покарання. Від думок вас відволік стукіт у двері. Ви дали дозвіл увійти.
		</p>
		<p>
			У дверях з’явилася Валері. Вона впевнено підійшла до вашого столу та віддала військове вітання, приклавши ребро долоні до сонячного сплетіння.
		</p>
		<p>
			— Пане командире, є справа, що потребує вашої уваги.
		</p>
		<p>
			— Що сталося? — спитали ви, підводячись із крісла.
		</p>
		<p>
			— Я зі своїм загоном вирушила на виклик. Це була скарга на шкідливу магію. Але все виявилося складніше, ніж очікувалося, бо у справі замішані духи.
		</p>
		<p>
			Духи. Це дійсно сильне звинувачення. Легше, якщо йдеться про духів людей, адже вони не мають великої сили, а відтак мало на що можуть вплинути у матеріальному світі. А от із духами демонів чи астралу треба бути дуже обережними. Перші майже гарантовано спробують обдурити та нашкодити, а другі є неймовірно непередбачуваними.
		</p>
		<p>
			Ви негайно взяли загін Валері плюс ще кілька людей і вирушили на місце події. Це був заможний маєток, маєток Гайдамахів, чий знервований господар особисто зустрів вас. Первинний огляд і справді показав присутність енергії духів. Деякі предмети рухалися самі по собі, іноді чулися якісь голоси, а дзеркало мало викривлене відображення з синіми нитками магії. Все стало зрозумілим, коли господар привів свою племінницю, тендітне біляве дівча на ім’я Сильвія.
		</p>
		<p>
			— Все гаразд,сонечко. Покажи їм те, що показувала мені.
		</p>
		<p>
			Дівчина заплющила очі та наспівала простеньку мелодію. Все навколо ніби вибухнуло синьою енергією. У повітрі почали з’являтися примарні силуети людей, і згодом духи заполонили всю кімнату. Хтось сидів на дивані для гостей, хтось роздивлявся вас, хтось розмовляв із іншими духами. Ви чули їхні голоси, але дуже тихо, ніби вони були дуже далеко від вас.
		</p>
		<p>
			Дівчину розвеселив ваше подив.
		</p>
		<p>
			— Давайте я вас познайомлю! Це моя бабуся, мені сказали, що вона померла до мого народження, але тепер вона знову тут. Ось це дядько Стефан, мій пра-прадідусь. Він колись загинув на війні, — дух помітив вас та привітав військовим вітанням. — Ой, а це пан Вар… Варфоломій! Він не розповів мені, коли і як помер, бо сам вже не пам’ятає.
		</p>
		<p>
			Дівчина жваво знайомила вас із привидами. Деякі скоса поглядали на вас, деякі не бачили зовсім. Ви трохи заспокоїлися, адже всі вони були духами людей. Здається, цей рід має дуже цікаву магічну особливість. Душі пращурів, відчуваючи сильний кровний зв’язок зі своїми нащадками, не розсіюються після смерті, а залишаються поряд із живими, щоб і надалі піклуватися про них. Хтось вважає це даром, хтось — прокляттям.
		</p>
		<p>
			Те, що дівчина може не тільки відчувати духів, а й робити їх видимими для інших, свідчить про те, наскільки вона обдарована. Її здібності посилюватимуться з кожним днем, а це означає що й ризики теж. Чи не стане вона згодом такою собі «господинею», яка через невміння викличе «пожежу»? Дівчина помітила, що ви похмуро дивитеся кудись у порожнечу.
		</p>
		<p>
			— Я… Я сказала щось не те? Усе добре, правда ж?
		</p>
		<p>
			Ви зрозуміли, що маєте справу не тільки з потенційно небезпечною ситуацією, але й із прецедентом. На вашому шляху ви напевне зустрінете інших обдарованих людей, таких, як ця дівчина, тому вам потрібно вирішити, як із ними вчиняти.
		</p>
		<p>
			Найпростіше рішення — це заборонити чаклувати. Просто та надійно. Але постійні заборони точно не покращать репутацію магії серед народу. Інший варіант — це відправляти таких людей до магічної школи.  Проте у вашій країні таких закладів нема, бо тут споконвіку магією займалися церква та монастирі. А от у сусідній Хортовії є ціла академія. Більшість характерників, провидців та знахарок пройшли саме через неї. Там про маленьку Сильвію точно подбають, але потрібно буде якось домовитися з самою академією, та й подорож туди, що конем, що порталом, буде витратною.
		</p>
		<p>
			Якщо академія здається поганим варіантом — можна взяти на себе відповідальність та видати батькам дівчини ліцензію на використання складної магії. Тоді потрібно буде створити комісію, яка перевірятиме особливих людей та виявлятиме, якою мірою вони контролюють свої здібності та наскільки можуть бути небезпечні. У такому разі перевірки повинні відбуватися на регулярній основі.
		</p>
		<p>
			Врешті-решт, задля економії ресурсів, можна ігнорувати подібні випадки. Їх не має бути багато, тож і проблеми з ними в майбутньому маловірогідні. Тоді лишиться тільки сподіватися, що вам не відгукнеться бідою така халатність.
		</p>
		<p>
			— Пане командире, — відволікла вас Валері. — Ми повинні покінчити з цим. Не можна покладати на дитину таку відповідальність, потрібно провести стримуючі ритуали та слідкувати, аби її магія не використовувалася.
		</p>
		<p>
			Валері рішуче дивиться на вас, але, звісно ж, останнє слово все одно за вами. Тож що робити?
		</p>
	</body>
</html>				