<!DOCTYPE html>
<html>
	<head>
		<link rel="stylesheet" href="../sitestyle.css">
	</head>
	<body>
		<p>
			Ви вирішили, що насильство — це не панацея. Хто завгодно може до нього вдатися, проте ви шукатимете інший шлях. Ви хочете, щоб ваша мова була вашою зброєю, щоб коли ви говорили — вас слухали безперервно. І ви пішли шукати того, хто міг би вас навчити.
		</p>
		<p>
			Ви слухали герольдів на площі та священиків у церквах. Коли хтось поблизу зачинав суперечку, ви уважно запам’ятовували, хто та як переміг у неї. Одного разу ви натрапили на жебрака, який щось пояснював купці обурених людей. З розмови стало зрозуміло, що жебрак через якусь невідому причину плюнув в обличчя комусь із дворянського роду. Ви зацікавилися, як його ще не побили, тож почали дослухатися.
		</p>
		<p>
			Виявилося, що цей жебрак — не хто інший, як Дорофей, відомий філософ, який проповідував аскетичний образ життя. Його запросили до заможного маєтка, де господар із зневагою сказав йому, щоб він не надумав куди плюнути, аби не порушити чистоту. Переконавшись, що маєток і справді чистіше нема куди, Дорофей плюнув аристократу в обличчя, пояснивши це тим, що це — найбрудніше місце, яке він знайшов.
		</p>
		<p>
			Аристократ наказав своїм людям вивести філософа на вулицю та повчити уму-розуму — але ось він, стоїть перед натовпом і так влучно добирає слова, що жодного синця на ньому ще не поставили. Врешті-решт люди погодилися з Дорофеєм та розійшлися. Ви залишилися з ним наодинці.
		</p>
		<p>
			Ви запитали його, де він навчився так красиво говорити, на що він відповів, що життя може навчити й не такому. Попри свою відомість він обрав жити на околиці міста, під перевернутим візком. Весь день ви провели з філософом, допомагаючи йому в його буденних справах. Він розповів вам багато цікавих речей про мову та її використання. 
		</p>
		<p>
			Ви завітали до нього наступного дня. Й наступного теж. Ви були не єдиним, хто вчився у нього: окрім вас були ще люди, що приходили послухати філософа. Дорофей розповідав вам багато речей про життя та людську сутність, про те, що є важливим та що вважається за важливе, про те, що потрібно відстоювати, а що краще залишити й не чіпати. День за днем ви слухали, тренували дикцію та практикувалися у дебатах. Ви дізналися, як відрізнити розмову по суті від демагогії, як захиститися від нападок та сформулювати свою точку зору. Коли світ навколо можна обернути на слова — він здається набагато простішим і складнішим одночасно. Коли ви висловили цю думку Дорофею, він лише посміхнувся та поплескав вас по плечу.
		</p>
	</body>
</html>				