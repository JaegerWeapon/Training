<!DOCTYPE html>
<html>
	<head>
		<link rel="stylesheet" href="../sitestyle.css">
	</head>
	<body>
		<p>
			Змалечку ви знали, звідки береться м’ясо на столі. Ви добре пам’ятаєте, як ревли над вбитим птахом, що батько приніс з лісу, а ваша мати намагалася вас заспокоїти. «Таке коло життя, такий задум Великого Бога», - казала вона та ніжно гладила вас по голові. 
		</p>
		<p>
			Згодом ви почали допомагати батькові свіжувати туші тварин, дубити шкіру, а потім і ходити з ним на полювання. Лук для вас був занадто великий, але ви гарно вправлялися з метальними ножами й сокирами. Іноді батько тільки супроводжував вас на полюванні, і якщо воно було невдалим, то родині доводилося голодувати. Але такою була його наука вам. Будь пильнішим за сокола й швидшим за оленя — від цього залежить життя і добробут твій та твоїх рідних.
		</p>
		<p>
			Так жили ваші батьки, так жили їх діди та прадіди. Батько казав що так будете жити й ви. Хоча ви ніколи не сперечалися з цим, та десь в глибині душі вам здавалося, що доля приготувала для вас дещо зовсім інше...
		</p>
	</body>
</html>				