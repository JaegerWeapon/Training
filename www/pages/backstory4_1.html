<!DOCTYPE html>
<html>
	<head>
		<link rel="stylesheet" href="../sitestyle.css">
	</head>
	<body>
		<p>
			Якби у вас була зброя, такого б не сталося. Але справжня зброя, шпага чи то шабля, не дістається кому завгодно. Потрібно бути гідним, щоб її отримати. Тому ви вирішили стати гідним неї. 
		</p>
		<p>
			Ви вирушили в похід з одною козацькою сотнею. Попервах воїни дивилися на вас із підозрою, тож ви робили все, щоб заслужити їхню довіру, від готування їжі до чистки зброї. Через деякий час вам дозволили тренуватися на дерев’яних шаблях. Ваші старання помітив сотник на ім’я Яків. Він вирішив особисто тренувати вас, за що ви були йому дуже вдячні. День за днем, прийом за прийомом ви вчилися мистецтву фехтування. Кожного вечора ви знесилено падали у похідне ліжко, щоб рано-вранці знову стати до роботи, допомоги та тренувань. 
		</p>
		<p>
			Одного дня Яків покликав вас із собою. Ви та ще декілька козаків мали наздогнати банду розбійників. Їх виявилось більше, ніж ви очікували. Яків гадав, що обійдеться зовсім без бою, але бандити були впевнені в собі та напали першими. У вас зі зброї була лише теслярська сокира, якою ви відбивалися як могли. 
		</p>
		<p>
			В Якова вибили шаблю з рук. Один із розбійників вже майже був зарубав його, та ви поцілили в нього своєю сокирою, а самі підібрали зброю свого вчителя. Всі тренування пролетіли перед очима. Швидко, люто та нестримно ви розмахували шаблею навсібіч, не зважаючи на власні поранення. Зупинилися ви лише тоді, коли всі злодії лежали на землі. Після цього випадку козаки вітаючись шанобливо кивали вам.
		</p>
		<p>
			Коли похід завершився, ви замислилися, як роздобути гроші на власну зброю. Ви поділилися своїми думками з вчителем. Розказали про те, як бажаєте мати зброю та силу для того, щоб не попускати несправедливості. Тоді Яків довго дивився вам у очі, а перед тим, як ви мали назавжди покинути козацьку сотню, підійшов до вас та дав вам згорток. Всередині була його шабля.
		</p>
		<p>
			Стара, потерта, вона все ще мала в собі гордовиту велич справжньої зброї. Яків сказав, що ця шабля дісталася йому з рук отамана у винагороду за хоробрість. Тепер він передає її наступному воїну та передає наказ отамана: щоб зброя ця ніколи не підіймалася за несправедливе діло. Ви обіцяєте, що так воно й буде.
		</p>
	</body>
</html>				